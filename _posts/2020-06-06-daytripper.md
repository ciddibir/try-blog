---
layout: post
title:  "Daytripper"
date:   2020-06-06 18:40:40 +0200
categories: blog
tags:
  - çizgiroman
  - sanat
  - edebiyat

image: 
  path: /assets/images/Daytripper-giris22.jpeg
---

Brezilyalı ikiz kardeşler Fábio Moon ve Gabriel Bá imzalı Daytripper, 2011 senesinde Eisner’de en iyi kısa seri (limited series) ödülünü almış, çizgi roman denince ilk akla gelen süper kahraman türünden çok farklı, klasik bir olay örgüsü ve linear bir zaman akışı olmayan, 10 sayılık kısa ve umut tazeleyici bir çizgi roman.

Bras ünlü bir yazarın oğlu ve rol model olarak gördüğü babası gibi kendisi de yazar olmak istiyor ve bir gazetede ölüm ilanları yazarak hayatını idame ettiriyor. Bras ölen insanların hayatlarıyla ilgili anlatılmaya değer bir şeyler bulmaya çalışırken bir yandan da kendi hayatını ve hayatının anlamını sorguluyor. 

![image-center]({{ '/assets/images/Daytripper-sea.jpeg' | absolute_url }}){: .align-center}

Çizgi roman boyunca her sayıda Bras’ın hayatındaki önemli farklı dönemlere gidiyoruz, ilk aşkı veya çocuğunun doğum anı gibi. Yani aslında Bras’ın karakterini oluşturan anlar ve insanlara tanıklık ediyoruz. Spoiler vermiş gibi olacak ama çizgi roman hakkında Google’da aramaya yapsanız göreceğiniz ilk şey olduğu için de sayılmaz bence. 

Her sayının sonuna gelirken Bras ölüyor ve sayının sonunda Bras adına yazılmış (hiçbir yerde açıkça ifade edilmese dahi, yine Bras’ın kendisi tarafından yazıldığı tahmin edilen) ölüm ilanı yer alıyor. Daytripper bir yandan bizi ölümün hayatın bir parçası olduğuna alıştırmak isterken bir yandan da hayattaki sıradan anların güzelliğini gösteriyor. Çizgi romanın grafikleri ve renklendirmesi o kadar güzel ki, Bras’ın yaşadığı tüm hisler de sayfada vücut buluyor. Gün batımının güzelliğine duyulan hayranlık, endişe, ebeveynin ölümü, aşk acısı, dostluk veya çocukluk anılarının saf mutluluğu...Bu hislerin hiçbirisi sayı sonundaki ölüm ilanlarında yerini bulamasa da, biz aslında Bras’ın hayatında asıl olanın bu küçük anlar olduğunu biliyoruz.

Daytripper’ın belki klişe denebilecek, hayatta her anın çok kıymetli olduğu gibi bir mesajı olduğu gerçek. Ama özellikle, herkesin evine kapandığı ve günlerin birbirini tekrar ettiği hissiyatını yaşadığımız bu günlerde bu hatırlatma bana iyi geldi!

