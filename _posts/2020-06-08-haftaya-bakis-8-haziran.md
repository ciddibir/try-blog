
---
title: "8 Haziran Haftası"
date: 2020-06-28 10:08:50-04:00
categories:
  - Haftaya Bakış
tags:
  - oyun
  - rap
  
image: 
  path: /assets/images/firewatch.jpeg 
  caption: "Firewatch"
---

## Ne oynuyorum?
[Firewatch](https://www.firewatchgame.com). Büyük bir gamer olmamama rağmen arada bir oyun hevesi geliyor. Firewatch ilk çıktığında, iPad’de oyun oynamaya sarmıştım ve bu nedenle oyun piyasasını takip ediyordum. O zaman görüp grafiklerine vurulmuştum, hatta kendisi uzun bir süre masaüstümü süslemişti ve hala da aklımdaydı, sonunda yeni bir oyun oynama hevesi ile Nintendo Switch’e aldım. Firewatch birinci şahıs macera türünde bir oyun. Oyunda orta yaşlı Henry karakterini oynuyoruz. Henry hayatından kaçmak için Amerika’da bir ormanda yangın gözetmenliği işine başlamış. Ormanda tek başına ve dış dünyayla tek iletişimi telsizin öteki ucundan kendisine yeni görevler veren Delilah. Delilah’nın verdiği görevler (henüz) zaman sınırlaması olmayan işler. Bu da telaşa gelmeden ormanda dolaşma, muhteşem manzaraları keyfini çıkarma fırsatı sunuyor. Üstüne rüzgar, böcek gibi ses efektleri gerçeklik duygusunu da arttırıyor. Elimde harita ve pusulaya bakarak yön bulma duygusu da hoşuma gitmedi değil.

Oyunda görevleri yerine getirirken bir yandan da Delilah ile sohbet ediyoruz ve Delilah ile Henry’nin diyalogunu farklı cevaplar arasından istediğimizi seçerek yönlendirebiliyoruz. Firewatch bir macera, aksiyon oyunu değil, klişe bir deyim kullanmak gerekirse varış noktasının değil yolun kendisinin önemli olduğu bir oyun. 

## Ne dinliyorum?
Bir süredir müzik dinlemiyordum. Bazen Spotify’dan Arkada Çalsın veya Pollen playlistlerini açıyoruz evde ama bilinçli olarak hadi şu müzisyenin, şu albümünü dinleyeyim şeklinde dinlemiyordum. Genelde haftada bir albüm seçerek sadece onu dinlemeye çalışıyorum. Karantina hayatı başladığından beri, bıraktığım alışkanlıklardan biri de o olmuştu. 

Bu hafta Kota the Friend’in yeni çıkan albümü [Everything](https://open.spotify.com/album/0cMxALtiABnT1kIuA1wgsQ?si=U74kXfz3Q7C8hxBUcmm0Dg) ve Zaia’nın [Very Alone](https://open.spotify.com/album/3MFv8OuVq7MKHRMoAKwFjK?si=vhbBTaaMR-q37SmIixuXZQ) albümlerini tekrar tekrar dinledim. 

İkisi de hafif, kafa şişirmeyen, benim jazzy hiphop dediğim türden (Müzik jargonuna hakim olmadığım doğrudur). Kota the Friend’in albümü tam yaz esintili, ‘feel good’ hissiyatını taşıyan şarkılardan oluşuyor. Kendisinin hiphop tarzı da bayağı hoşuma gidiyor, hatta başıma bir şey gelmeyecekse uzaktan Kendrick Lamar’ın tarzına da benzetiyorum. Zaia’nın Very Alone albümü biraz daha yavaş tempolu, klasik 90lar hiphopundan bayağı uzak ama özgün bir tarzı var. Özellikle Very Alone ve Wonder şarkılarını çok beğendim. 

## Neye taktım?
Çocukluğumdan beri başkalarının ve en çok da ünlülerin evlerini, hayatlarını merak ederim, kim etmiyor ki...Orta okul yıllarında MTV’de ünlülerin evlerini gezdikleri bir programı vardı, bayılıyordum. Üniversitede FreundevonFreunden sitesini keşfetmiştim, o zamanlar daha çok sanatçılarla evlerinde yapılan röportajlardan oluşan bir siteydi. Sanatçıların evlerinden muhteşem fotoğraflarla dolu oluydu röportajlar. Şimdi siteyi bayağı değiştirdiler ama bu [linkten](https://www.freundevonfreunden.com/home-stories/) yine bazı röportajlara ulaşılabiliyor.

Son dönemde Youtube’da denk geldiğim [Daire](https://www.youtube.com/channel/UCQAHhPvAPfOtxWI6g7QJNUA) kanalı ile bu ilgim tekrar perçinlendi. Daire ünlüler değil de İstanbul’da (başka illere de yayılmaya başladılar sanırım) yaşayan insanların güzel evlerini geziyor. Videolardan aldığım keyfin asıl belirleyicisi genelde evin güzelliğinden ziyade sahiplerinden aldığım elektrik oldu. Aşırı zengin veya ünlü insanlar yerine, eviyle özel bir ilişki kuran insanların evlerini seçmeleri hoşuma gitti.Favori evim de şuana kadar Rumisu'nun kurucularından Pınar Yeğin'in [evi](https://youtu.be/on2EItTOWP8)oldu.
