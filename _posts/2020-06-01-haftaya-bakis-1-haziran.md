--- 
title: "1 Haziran Haftası"
date: 2020-06-20 16:08:50-04:00
categories:
  - Haftaya Bakış
tags:
  - dizi
  - edebiyat
  - podcast
  
image: 
  path: /assets/images/leftovers.jpeg
  caption: "The Leftovers (2014)"
---

## Ne izliyorum?
[The Leftovers](https://www.hbo.com/the-leftovers). 14 Ekim 2011, dünya nüfusunun %2’si aynı anda ortadan yok oluyor.Dizi Ani Ayrılık (Sudden Departure) olarak adlandırılan bu günün üzerinden 3 sene sonrasında, New Yorker’un Mapleton kasabasında geçiyor. 100 milyondan fazla insanın birden bire, açıklanamaz bir şekilde ortadan kaybolması toplumun psikolojisini altüst etmiş durumda elbette. Pek çok kült ortaya çıkmış, kendini mesih ilan edenler, ortadan kaybolan yakınlarının bal mumu heykellerini yaptıranlar...Dizi kasabanın şerifi Kevin ve ailesinin başına gelenler etrafında dönüyor temel olarak. Ama etraftaki kurum ve kişilerin de hepsini derinlikli bir şekilde işlemeyi başarıyor.
	
Dizi gerek baştaki yavaşlığı gerek konusu itibari ile çok iç açıcı olmaması ve ana karakterleri arasında kolay sevilebilir kimsenin olmaması gibi sebeplerle çok popüler olmamış sanırım. Ama özellikle ilk sezonun ikinci yarısından itibaren aşırı sürükleyici ve akıcı anlatıma kendini kaptırmamak mümkün değil! Letfovers, bir diziye emek vermenin, kendini dizi hakkında düşünürken bulmanın nasıl bir şey olduğunu hatırlattı bana uzun süre sonra tekrardan. Son zamanlarda izlediğim en etkileyici dizilerden olan the Watchmen’in de yapımcısı (daha çok Lost’un yapımcısı diye bilinen)Damon Lindeloff da benim için ismi kalite damgası olan insanlar arasına girdi. 

## Ne okuyorum?
[Octavia Butler - Kindred](https://www.goodreads.com/book/show/60931.Kindred). The Fifth Season üçlemesini okuyor olmam sebebiyle, son zamanlarda takıntıyla takip ettiğim N.K.Jemisin’in en çok etkilendiği  yazarlardan biriymiş Octavia Butler. Daha önce de adını sıkça duymuştum ama N.K.Jemisin’in de etkilendiğini duyunca okumaya karar verdim. 

Sosyal medyanın en çok bu olayını seviyorum sanırım, eserlerinden etkilendiğim bir insanın hemen Twitter, Instagram vs hesaplarını araştırmaya başlıyorum. Sanatçıların normal hayatlarının neye benzediğini, neler okuduklarını, dinlediklerini görmek çok heyecanlı, ilham verici geliyor. Sanki yaşam rehberi gibi, hayran olduğum kişiler neler yaparsa onları takip etmek, taklit etmek istiyorum.

Sonuç olarak Octavia Butler’ın Kindred kitabının henüz ortasındayım. Kitap 1976’da California’da yaşayan yazar Dana’nın  zamanda yolculuk ederek Amerikan iç savaşı öncesi güneye (Maryland’e) gitmesini konu alıyor. Dana bu dönemde siyahların maruz kaldığı kölelik, ırkçılık ve kötü muameleyi 20.yüzyıldan gelen siyah, okuma yazma bilen ve pantolon giyen bir kadın olarak deneyimliyor. O dönemi kendimizi çok daha kolay özdeşleştirebileceğimiz bir insanın gözünden görmek, Dana’nın tepkilerinin aynı durumda olsak bizim de vereceğimiz tepkilerle aynı veya benzer olması, zaten o dönemde doğup büyümüş bir insanın ağzından dinlemeye göre çok daha etkileyici olmuş. Hafta içi akşamları işten sonra, Kindred elimde keyifle koltuğa gömülüyorum. 

## Ne dinliyorum?
[Wind of Change ](https://crooked.com/podcast-series/wind-of-change/)(podcast). Scorpions grubunun ünlü Wind of Change şarkısının CIA tarafından yazıldığı iddiasını araştırıyor Wind of Change, ama sadece bununla da sınırlı değil. Genel olarak CIA’in Amerikan ideallerini yaymak için kültürü nasıl bir ‘soft-power’ yani ideolojik bir silah olarak kullandığına dair pek çok farklı anektod da aktarılıyor podcast boyunca. Amerikan devleti kültür ihracına Eisenhower zamanında bir soğuk savaş hamlesi olarak başlıyor. Pek çok Amerikalı sanatçı, siyah jazz sanatçıları dahil Afrika’ya veya Rusya’nın etkisine açık Doğu Avrupa ülkelerine gönderiliyorlar.Podcast’in konusu Wind of Change’in öyküsü olarak değil de, CIA’in giriştiği türlü ideolojik etki yayma girişimleri, casusluk öyküleri olarak çizilse daha iyi olurmuş bence. Benim için her bölümde Wind of Change öyküsüyle ilgili bir gelişme olmasını beklerken, eski CIA ajanınlarının belki de onlara odaklansam ilginç gelecek öyküklerini ‘ee bu konu nereden çıktı’ hissiyatıyla dinleyerek geçiyor.

## Neye taktım?
Havaların ısınmasıyla birlikte, içkilerin güzeli Pilsner bira bile ağır gelmeye başladı. Alman birası olsa gelmezdi ama yok ki içelim...Aslında Almanya’da daha önce birkaç kere denememe rağmen Radler’e, limonlu bira, alışamamıştım. Yakın zamanda bir arkadaşın önerisi ile tekrar denedik ve ba-yıl-dım. Alkol oranı düşük olduğu için uyku getirmiyor, limonlu tadıyla ferahlatıyor, daha ne olsun!